ಘಾನಾದ ಕಥೆ: ಹಕ್ಕಿ ತಂದ ರಾಜ್ಯ!

ಒಂದು ಹಳ್ಳಿಯಲ್ಲಿ ಒಬ್ಬ ರೈತನಿದ್ದ. ಅವನಿಗೆ ಅಜಾದಿ ಎಂಬ ಒಬ್ಬ 
ಮಗನಿದ್ದ. ರೈತ ಹೊಲದಲ್ಲಿ ಕಷ್ಟಪಟ್ಟು ಕಾಳುಗಳನ್ನು 
ಬೆಳೆಯುತ್ತಿದ್ದ. ತನ್ನ ಕುಟುಂಬದ ಖರ್ಚಿಗೆ
ಉಳಿಸಿಕೊಂಡು ಹೆಚ್ಚಿನ ಕಾಳುಗಳನ್ನು ಬೇರೆಯವರಿಗೆ ಹಂಚುತ್ತಿದ್ದ. 
ಎಲ್ಲರೂ ಅವನನ್ನು ನಾಡಿನ ಅನ್ನದಾತ ಎಂದು ಹೊಗಳುತ್ತಿದ್ದರು.

ಒಂದು ಸಲ ಮಳೆ ಬರಲಿಲ್ಲ. ಆದರೂ ರೈತಜನರ ಹಸಿವಿಗೆ ಒದಗಬೇಕೆಂದು 
ಭೂಮಿಯಾಳದ ನೀರನ್ನು ಮೇಲೆ ತಂದು ಗಿಡಗಳಿಗೆ ಉಣಿಸಿ ಧಾನ್ಯವನ್ನು 
ಬೆಳೆದ. ಕಾಳುಗಳು ಒಣಗುತ್ತ 
ಬರುವಾಗ ಬರಗಾಲದಿಂದ ತತ್ತರಿಸಿದ್ದ ಹಕ್ಕಿಗಳ ದಂಡು ಬಂದು ಎಲ್ಲ ಕಾಳುಗಳನ್ನೂ ನುಂಗಿ 
ಹೊರಟುಹೋಯಿತು. ರೈತ ಕೊಯ್ಲು ಮಾಡಲು ಹೊಲಕ್ಕೆ ಹೋಗಿ ನೋಡಿದರೆ ಹುಲ್ಲು
ಮಾತ್ರ ಇತ್ತು, ಕಾಳುಗಳಿರಲಿಲ್ಲ. ಅವನ ಸಿಟ್ಟು ನೆತ್ತಿಗೇರಿತು, ""ಏನಿದು ಅನ್ಯಾಯ! 
ಎಷ್ಟೋ ಮಂದಿಗಾಗಿ ಶ್ರಮದಿಂದ ಬೆಳೆದ ಅನ್ನವನ್ನು ಕ್ಷಣಮಾತ್ರದಲ್ಲಿ 
ಕಷ್ಟಪಡದೆ ಹಕ್ಕಿಗಳು ನುಂಗಿದವಲ್ಲ. ಒಂದು ಹಕ್ಕಿಯನ್ನೂ 
ಭೂಮಿಯಲ್ಲಿ ಉಳಿಯಲು ಬಿಡಬಾರದು'' ಎಂದು ನಿರ್ಧರಿಸಿದ.

ವೃದ್ಧನಾದ ರೈತನಿಗೆ ಕಾಡಿಗೆ ಹೋಗಿ ಬೇಟೆಯಾಡಲು ಶಕ್ತಿಯಿರಲಿಲ್ಲ. 
ಮಗ ಅಜಾದಿಯ ಕೈಗೆ ಬಿಲ್ಲು ಬಾಣಗಳನ್ನು ಕೊಟ್ಟು ಬೇಟೆಯ ವಿದ್ಯೆಯನ್ನು ಕಲಿಸಿದ. 
ಕಾಡಿನಲ್ಲಿರುವ ಒಂದು ಹಕ್ಕಿಯನ್ನೂ ಬಿಡದೆ ಕೊಂದು ಬರುವಂತೆ ಕಳುಹಿಸಿದ. 
ಅಜಾದಿ ಕಾಡಿಗೆ ಬಂದ. ಹೊತ್ತು ಕತ್ತಲಾಗುವವರೆಗೂ ಹಕ್ಕಿಗಳಿಗಾಗಿ ಹುಡುಕಿದ. ಒಂದು ಹಕ್ಕಿ 
ಕೂಡ ಕಣ್ಣಿಗೆ ಬೀಳಲಿಲ್ಲ. ಎಲ್ಲವೂ ಕಾಳು ಹುಡುಕಿಕೊಂಡು ವಲಸೆ ಹೋಗಿದ್ದವು. 
ಕಡೆಗೆ ಒಂದೇ ಒಂದು ಹಕ್ಕಿ ನೆಲದ ಮೇಲೆ ಕುಳಿತಿರುವುದು ಕಾಣಿಸಿತು. ಕಳ್ಳ 
ಹೆಜ್ಜೆಗಳನ್ನಿಡುತ್ತ ಅವನು ಅದರ ಬಳಿಗೆ ಹೋಗಿ ಬಿಗಿಯಾಗಿ 
ಹಿಡಿದುಕೊಂಡ. ಕತ್ತು ಹಿಸುಕಿ ಕೊಲ್ಲಲು ಮುಂದಾದ.

ಆಗ ಹಕ್ಕಿ ಮಂಜುಳವಾದ ಕಂಠದಲ್ಲಿ ಸುಶ್ರಾವ್ಯವಾಗಿ ಹಾಡತೊಡಗಿತು. 
ಅದರ ಹಾಡು ಹೊರಹೊಮ್ಮಿದ ಕೂಡಲೇ ಕಾಡಿನಲ್ಲಿರುವ ಮರಗಿಡಗಳು ಥೈಥೈ 
ಕುಣಿಯತೊಡಗಿದವು. ಹಾಡಿನ ಚರಣ ಕಿವಿಗೆ ಬೀಳುತ್ತಲೇ 
ಪ್ರಾಣಿಗಳೂ ಮೈಮರೆತು ನರ್ತನ ಆರಂಭಿಸಿದವು. ಹಕ್ಕಿ ಹಾಡು 
ನಿಲ್ಲಿಸಿದ ಕೂಡಲೇ ಎಲ್ಲವೂ ಸ್ತಬ್ಧವಾದವು. ಇದೊಂದು ವಿಶೇಷ ಹಕ್ಕಿ, ಇದನ್ನು
ಕೊಲ್ಲಬಾರದು ಎಂದು ಅಜಾದಿ ನಿರ್ಧರಿಸಿ ಹಕ್ಕಿಯೊಂದಿಗೆ ಮನೆಗೆ ಬಂದ. ಮನೆಯಲ್ಲಿ 
ಊಟಕ್ಕೂ ಕಾಳುಗಳಿರಲಿಲ್ಲ. ಮಗ ಬೇಟೆಯಾಡಿ ತರುವ ಹಕ್ಕಿಗಳನ್ನೇ ಬೇಯಿಸಿ 
ತಿನ್ನುವುದೆಂದು ನಿರ್ಧರಿಸಿ ತಾಯಿ ಒಲೆಯಲ್ಲಿ ನೀರು ಕುದಿಯಲು ಇಟ್ಟು 
ಕಾಯುತ್ತ ಕುಳಿತಿದ್ದಳು.

ಅಜಾದಿ ತಂದಿರುವ ಒಂದೇ ಹಕ್ಕಿಯನ್ನು ನೋಡಿ ತಾಯಿಗೆ ಬೇಸರವಾಯಿತು. 
""ತಂದದ್ದು ಒಂದು ಹಕ್ಕಿ. ಇದು ನಮಗೆ ಮೂವರಿಗೂ ಹಸಿವು ನೀಗುತ್ತದೆಯೇ?'' ಕೇಳಿದಳು. 
""ಇಲ್ಲವಮ್ಮ, ಇದನ್ನೂ ಕೊಲ್ಲುವಂತಿಲ್ಲ. ಇದು ಎಷ್ಟು ಚೆನ್ನಾಗಿ 
ಹಾಡುತ್ತದೆ ನೋಡು'' ಎಂದ ಅಜಾದಿ. ಹಕ್ಕಿ ಹಾಡತೊಡಗಿತು. 

ಮರುಕ್ಷಣವೇ ಅಜಾದಿಯು ತಾಯಿತಂದೆಯೊಂದಿಗೆ ನೃತ್ಯ ಮಾಡಲಾರಂಭಿಸಿದ. 
ಅಂಗಳದಲ್ಲಿರುವ ಮರ, ಗಿಡಗಳು, ಮನೆಯೊಳಗಿನ ವಸ್ತುಗಳು ಎಲ್ಲವೂ ಕುಣಿದದ್ದೇ ಕುಣಿದದ್ದು.
ತುಂಬ ಹೊತ್ತಿನ ಬಳಿಕ ಹಕ್ಕಿ ಹಾಡು ನಿಲ್ಲಿಸಿತು. ಎಲ್ಲರೂ ಕುಣಿತವನ್ನು 
ನಿಲ್ಲಿಸಿದರು. ""ಇಷ್ಟು ಚಂದದ ಹಕ್ಕಿಯನ್ನು ಕೊಲ್ಲಲು ಮನಸ್ಸು ಬಾರದು. ಇದನ್ನು 
ಪಂಜರದಲ್ಲಿಟ್ಟು ಸಾಕೋಣ. ಆದರೆ, ಹಕ್ಕಿಗಳು ಮಾಡಿದ ದೋಷಕ್ಕೆ ಅವುಗಳ 
ಮೇಲಿನ ದ್ವೇಷವೂ ಮರೆಯಲಿಕ್ಕಾಗದು'' ಎಂದನು ರೈತ.

ಆ ದೇಶದ ದೊರೆಯ ಮಗಳಿಗೆ ನೃತ್ಯವೆಂದರೆ ತುಂಬ ಪ್ರೀತಿ. ಒಂದು ದಿನ ನೃತ್ಯ 
ಮಾಡುವಾಗ ಇದ್ದಕ್ಕಿದ್ದ ಹಾಗೆ ಅವಳು ನೆಲಕ್ಕೆ ಬಿದ್ದವಳು ಮೇಲೇಳಲಿಲ್ಲ. ಅವಳ 
ಕಾಲುಗಳಿಗೆ ಪಾರ್ಶ್ವವಾಯು ಆವರಿಸಿತು. ದೊರೆಗೆ ಮಗಳೆಂದರೆ ತುಂಬ ಪ್ರೀತಿ. 
""ನನ್ನ ಮಗಳ ವ್ಯಾಧಿಯನ್ನು ಗುಣಪಡಿಸಿ ಮೊದಲಿನ ಹಾಗೆ ಲವಲವಿಕೆಯಿಂದ ಇರುವಂತೆ 
ಮಾಡಿದವರಿಗೆ ಕೇಳಿದುದನ್ನು ಕೊಡುತ್ತೇನೆ'' ಎಂದು ಡಂಗುರ ಹೊಡೆಸಿದ. ತುಂಬ 
ಮಂದಿ ಅರಮನೆಗೆ ಹೋದರು. ಚಿಕಿತ್ಸೆ ಮಾಡಿದರು. ಆದರೂ ಅವಳು ಮೊದಲಿನಂತಾಗಲಿಲ್ಲ.
ದೊರೆಯ ದುಃಖ ಹೆಚ್ಚುತ್ತಲೇ ಹೋಯಿತು. ಆಗ ಈ ವಿಷಯ ಅಜಾದಿಗೆ ತಿಳಿಯಿತು. 
ತನ್ನ ಹಕ್ಕಿ ಹಾಡಿದರೆ ಜಡವಸ್ತುಗಳೂ ಎದ್ದು ಕುಣಿಯುತ್ತವೆ. ರಾಜಕುಮಾರಿ ಯಾಕೆ
ಕುಣಿಯಲಾರಳು? ಎಂದು ಅವನಿಗನಿಸಿತು. ಹಕ್ಕಿಯನ್ನು ತೆಗೆದುಕೊಂಡು ಅರಮನೆಗೆ ಹೋದ.

ಹಕ್ಕಿ ಇಂಪಾಗಿ ಹಾಡತೊಡಗಿತು. ಆಗ ದೊರೆ ಎದ್ದು ಕುಣಿಯತೊಡಗಿದ. 
ಸಭಾಸದರೂ ಕುಣಿಯಲಾರಂಭಿಸಿದರು. ನೋಡುತ್ತಿದ್ದ ಹಾಗೆ ಕಾಲುಗಳಲ್ಲಿ ಚೈತನ್ಯ 
ಕಳೆದುಕೊಂಡಿದ್ದ ಬಹು ಹೊತ್ತು ಕುಣಿದು ಹಕ್ಕಿ ಹಾಡು ನಿಲ್ಲಿಸಿದಾಗ ಅವಳು 
ಮೊದಲಿನಂತೆಯೇ ಆಗಿದ್ದಳು. ದೊರೆಗೆ ತುಂಬ ಹರ್ಷವಾಯಿತು. ಆನಂದ 
ಭಾಷ್ಪಗಳನ್ನುದುರಿಸುತ್ತ ಅಜಾದಿಯನ್ನು ಅಪ್ಪಿಕೊಂಡ. ""ಕಳೆದುಕೊಂಡಿದ್ದ 
ಮಗಳು ನಿನ್ನಿಂದಾಗಿ ಮರಳಿ ಸಿಕ್ಕಿದಳು. ಇದಕ್ಕಾಗಿ ಅರ್ಧ ರಾಜ್ಯವನ್ನು
ನಿನಗೆ ಕೊಡುತ್ತೇನೆ. ನನ್ನ ಮಗಳೊಂದಿಗೆ ಮದುವೆ ಮಾಡುತ್ತೇನೆ. 
ಇಷ್ಟು ಸಾಕೇ, ಅಲ್ಲ ಇನ್ನೂ ಏನಾದರೂ ಬೇಕೇ?'' ಕೇಳಿದ.

""ಬೇಡ ದೊರೆಯೇ, ನನಗೆ ಸಂತೋಷವಾಗಿದೆ'' ಎಂದು ಹೇಳಿ ಅಜಾದಿ ಹಕ್ಕಿಯೊಂದಿಗೆ, 
""ಇವೆಲ್ಲ ಸಾಧ್ಯವಾದದ್ದು ನಿನ್ನಿಂದಾಗಿ. ನಿನಗೂ ಏನಾದರೂ ಬೇಕೇ?'' 
ಎಂದು ಪ್ರಶ್ನಿಸಿದ.

ಹಕ್ಕಿ ಬಾಯೆ¤ರೆಯಿತು, ಮನುಷ್ಯ ಭಾಷೆಯಲ್ಲಿ ಮಾತನಾಡಿತು. ""ಅಯ್ನಾ, 
ನಿಮ್ಮ ಶ್ರಮದಿಂದ ಹೊಟ್ಟೆ ತುಂಬಿಸಿಕೊಳ್ಳುವ ಹಕ್ಕಿಗಳ ಮೇಲಿನ ದ್ವೇಷವನ್ನು
ಬಿಟ್ಟು ರೈತರ ಶ್ರಮದ ಫ‌ಲದಲ್ಲಿ ನಮ್ಮ ಜಾತಿಗೂ ಬದುಕಲು ಅವಕಾಶ ಕೊಡಿ. 
ನಮಗೆ ಸ್ವತ್ಛಂದ ಹಾರುವುದೆಂದರೆ ಪ್ರೀತಿ. ನನ್ನನ್ನು ಬಂಧನದಿಂದ 
ಬಿಡುವುದಕ್ಕಿಂತ ದೊಡ್ಡ ಕೊಡುಗೆ ಇನ್ನೇನೂ ನನಗೆ ಬೇಕಾಗಿಲ್ಲ'' 
ಎಂದು ಹೇಳಿತು. ಅಜಾದಿ ಹಕ್ಕಿಯನ್ನು ಬಿಡುಗಡೆ ಮಾಡಿದ. ರಾಜನಾದರೂ ಹಕ್ಕಿಗಳಿಗಾಗಿ
ಹೊಲ ಉತ್ತು ಧಾನ್ಯ ಬಿತ್ತುವುದನ್ನು ನಿಲ್ಲಿಸಲಿಲ್ಲ.